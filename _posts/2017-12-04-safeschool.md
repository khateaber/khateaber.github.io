---
title: رویداد عبور امن در محدوده مدارس
slug: safe-schools
categories: schools
coverImg: /assets/img/posts/5/9609-2-6.jpg
gallery: /assets/img/posts/5
---
کمپین من هم خط عابر پیاده را می‌خوانم با هدف ترویج فرهنگ توجه و احترام به حق عابر پیاده در سال دوم فعالیت خود و به مناسبت روز جهانی قربانیان تصادفات رانندگی در ۳۰ آبان، از مدارس شهر بابل، به‌عنوان اثرگذارترین نهاد آموزشی در ایجاد و تعمیق مهارت‌های زندگی و ارزش‌های والای انسانی، برای مشارکت در رویداد «عبور امن کودکان در محدوده مدارس» دعوت به همکاری کرد.

این رویداد با مشارکت و همراهی گروه‌ها و سازمان‌های مردم نهاد و مدارس حامی کمپین و کارگروه آموزش کمپین در دوشنبه ۱۳ آذر ماه سال جاری در محدوده مدارس داوطلب، در ساعت تعطیلی آن‌ها و با هدف یادآوری ضرورت رعایت امنیت در محدوده مدارس و توجه و احترام به خط عابر پیاده برگزار شد. مشارکت و حضور فعالانه مسئولان مدرسه در برگزاری این رویداد و اطلاع‌رسانی به دانش‌آموزان و والدین از وجود این برنامه و جلب همکاری آن‌ها با افرادی که هدایت تردد سواره و پیاده را مقابل مدرسه به عهده می‌گیرند از نکات جالب توجه این رویداد بود.

این رویداد به‌عنوان آغازی برای طراحی برنامه آموزشی پیشنهادی کمپین با محوریت «حرکت امن در کنار هم» در سطح مدارس شهرستان بابل به اداره آموزش و پرورش بابل برگزار شد تا با کمک اداره آموزش و پرورش شهرستان بابل و سایر مسئولین متولی امر دست در دست یکدیگر گام مؤثری در راستای کاهش تلفات و تصادفات رانندگی در سطح شهرمان برداریم و آغازگر اقدامی در این زمینه در سایر شهرهای کشور باشیم.

 ساختار اجرایی رویداد طی سه جلسه همفکری با گروه‌ها و سازمان‌های مردم‌نهاد حامی کمپین و همچنین جلسات جداگانه با مدارس حامی کمپین به دست آمد. جناب آقای لطیفی، معاونت محترم پرورشی اداره آموزش و پرورش شهرستان بابل نیز در آخرین جلسه هماهنگی کارگروه سازمان‌های مردم نهاد حامی کمپین برای برگزاری این رویداد حضور داشتند.

برگزارکنندگان رویداد: رویداد عبور امن کودکان در محدوده مدارس با هدایت کارگروه آموزش کمپین من هم خط عابر پیاده را می‌خوانم و با مشارکت تعداد دوازده گروه و سازمان مردم نهاد و ده مدرسه حامی کمپین برگزار شد. گروه‌ها و سازمان‌های مردم نهاد حامی کمپین، هر کدام مسئول برگزاری رویداد مقابل حداقل یک مدرسه بودند. برای هماهنگی با مدارس همکار در این رویداد، نماینده هر یک از گروه‌ها یا کارگروه آموزش کمپین از طریق ارتباط با مسئولین یا اعضای اولیا و مربیان مدارس اقدام کردند.

هدف رویداد: یادآوری ضرورت امنیت کودکان در محدوده مدارس و آموزش مفهوم حق عابر پیاده در بستر زندگی

محتوای آموزشی: توجه و احترام به خط عابر پیاده توسط رانندگان وسایل نقلیه و عابران پیاده

زمان برگزاری رویداد: زمان برگزاری رویداد به مناسبت روز جهانی قربانیان تصادفات رانندگی در ۳۰ آبان، ۱۳ آذر ماه ۹۶ و در بازه تعطیلی مدارس (از بیست دقیقه پیش از تعطیلی مدارس) تعیین شد. تعیین روز از طریق توافق نظر میان گروه های همکار طرح و تعیین ساعت دقیق برگزاری رویداد برای هر مدرسه از طریق هماهنگی هر یک از گروه‌ها با مسئولین مدرسه و اطلاع از زمان تعطیلی مدرسه مورد نظر انجام شد.

مکان برگزاری رویداد: محدوده دقیق برگزاری رویداد برای هر مدرسه از طریق بازدید میدانی و بررسی وجود یا عدم وجود خط عابر پیاده مقابل مدرسه یا در فاصله کمی از آن و همچنین موقعیت قرارگیری مدرسه در خیابان اصلی، خیابان فرعی یا داخل کوچه تعیین شد.

چگونگی هماهنگی گروه‌ها با مدارس و بازدید میدانی: هر گروه پیش از آخرین جلسه هماهنگی کارگروه آموزش کمپین با تیم اجرایی آن گروه در روز پنج شنبه، ۹ آذر ماه با مسئولین مدرسه برای برگزاری رویداد هماهنگ و همچنین اطلاعات مورد نیاز برای برنامه‌ریزی اجرایی در روز رویداد را جمع‌آوری کرد. همچنین برای هماهنگی با مدارس متنی تهیه شد و همراه با بروشور کمپین در اختیار مدارس قرار گرفت تا از این طریق برای دعوت از والدین، سرویس‌ها و دانش آموزان به همکاری در رویداد اطلاع‌رسانی کنند.

نحوه حضور اعضای اجرایی سمن‌ها در هر مدرسه: تعداد نفرات بسته به موقعیت مدرسه مورد نظر ۲ تا ۵ نفر بود.

فعالیت آموزشی: قرار شد همه گروه‌ها و مدارس همکار باتوجه به ضرورت توجه به امنیت کودکان در محدوده مدارس و هم‌زمان آموزش کودکان به ضرورت استفاده از محدوده خط عابر پیاده و چگونگی برخورد رانندگان با عابران پیاده و خط عابر پیاده، خط عابر پیاده‌ای را – در صورت عدم وجود مقابل مدرسه موردنظر – مقابل در ورودی مدرسه و یا در محدوده‌ای نزدیک به در ورودی مدرسه به صورت موقت طراحی کنند. متأسفانه به غیر از یک مورد؛ مدرسه غلامزاده، خط عابر پیاده‌ای مقابل هیچ‌کدام از مدارس نام‌برده وجود نداشت و در همه آن‌ها خط‌های عابر پیاده به صورت چاپ بر روی یک بنر و یا ساخت خطوط سفید با استفاده از مقوا، پارچه یا چوب انجام شد. در زمان تعطیلی مدارس با همکاری کادر آموزشی مدرسه دانش‌آموزان از خطوط چیده شده عبور کردند و پیش از آن با آن‌ها در این رابطه گفت‌وگو شد. در تمام مدارس و مهدهای کودک پیش از زمان تعطیلی و خروج دانش‌آموزان از مدرسه و مواجهه با خطوط عابر پیاده، در حیاط مدرسه یا کلاس‌های درس در مورد احترام به عابر پیاده و حقوق آن و توجه به خط عابر پیاده با دانش‌آموزان گفت‌وگو شد.

## گزارش فعالیت مدارس و گروه‌ها و سازمان‌های مردم نهاد همکار در رویداد
### دبستان دخترانه شفیع‌زاده امیرکلا با همکاری گروه پدران خوب امیرکلا
رویداد مانور حرکت امن در محدوده دبستان دخترانه شفیع‌زاده با مشارکت گروه پدران امیرکلا، مهدکودک سرزمین شادی‌ها، مسئولین مدرسه و پلیس راهور امیرکلا  بعد از زنگ تعطیلی مدرسه، ساعت ۱۲:۲۰ اجرا شد. گروه‌های همکار در این مدرسه تلاش کردند مواردی که کارگروه آموزش کمپین برای تاثیر پذیری هرچه بیشتر یادآور می‌کردند به دانش‌آموزان منتقل کنند. مواردی نظیر احترام دوطرفه به عابرپیاده و راننده، هدایت ترافیک سواره با توجه به عبور زیاد وسیله نقلیه، حضور مسئولین شهری و پیگیری نواقص موجود در محل اجرای رویداد با کمک مدرسه. بدین منظور مانور آموزشی در زنگ تفریح دبستان شفیع زاده امیرکلا توسط دانش‌آموزان و مسئولین مدرسه اجرا شد. این حرکت طی روزهای آتی هم به‌طور متوالی اجرا شد تا رانندگانی که در آن ساعت عبور می‌کردند بتوانند برای تنظیم وقت و توقف برای عبور دانش‌آموزان برنامه‌ریزی کنند.

### ۲ و ۳- دبستان‌های پسرانه اندیشه ۱ و ۲ و گروه پدران خوب بابل
رویداد مانور حرکت امن در محدوده دو دبستان پسرانه اندیشه ۱ و ۲ با مشارکت گروه پدران بابل، مسئولین مدرسه و راهنمایی و رانندگی و مرکز اورژانس بابل در سه بازه زمانی اجرا شد؛ زمان تعطیلی پایه آمادگی ساعت ۱۱:۴۵، دیگر پایه ها در اندیشه ۱، ساعت ۱۲:۴۵ و در مدرسه اندیشه ۲، ساعت ۱۲:۳۰. آماده‌سازی خط عابر پیاده موقت و بنر خط عابر پیاده و پلاکارهای اطلاع‌رسانی ابزارهایی بودند که این مدارس برای همکاری و مشارکت در برنامه در نظر گرفتند. همچنین مدرسه اندیشه برای اطلاع‌رسانی به والدین و جلب مشارکت آن‌ها از طریق گروه تلگرامی این رویداد را معرفی کردند.

### ۴- دبستان پسرانه راهیان نور و گروه کوهنوردی نشاط

رویداد مانور حرکت امن در محدوده دبستان پسرانه راهیان نور با مشارکت گروه کوهنوردی نشاط و مسئولین مدرسه ساعت ۱۲:۳۰ اجرا شد. طبق قرار مانور آموزشی حرکت امن در حریم مدارس با ۴ نفر از اعضای گروه کوهنوردی نشاط انجام شد. بدین شرح که از ابتدای هفته با هماهنگی با مدیریت و معاونت مدرسه قرار شد مربیان و معلمان از قبل در کلاس‌ها پیش زمینه ذهنی درمورد خط عابر پیاده و مانور روز دوشنبه به دانش آموزان بدهند. برای روز رویداد بنر خط عابر پیاده و پلاکاردهایی تهیه شد. در ابتدا برای دانش آموزان پایه اول تا سوم کمی از خط عابر و چگونگی استفاده از آن صحبت شد. سپس با عبور نمایشی از خط عابر به آن عینیت داده شد. در مرحله بعد برای دانش آموزان پایه چهارم تا ششم همین روند ادامه یافت. همچنین سرکار خانم نبی بخش از معلمان مدرسه از قبل با تهیه پلاکاردهایی کوچک با موضوع خط عابر پیاده با کمک دانش‌آموزان به این موضوع پرداختند که واقعا اقدام اثرگذاری بود. در انتها هم بنر خط عابر از داخل حیاط مدرسه به سمت بیرون پهن شد و والدین و کودکان از آن عبور کردند.

###۵- دبستان دخترانه راهیان نور و گروه کوهنوردی مهرگان
رویداد مانور حرکت امن در محدوده دبستان دخترانه راهیان نور با مشارکت گروه کوهنوردی مهرگان و مسئولین مدرسه ساعت ۱۲:۴۵ اجرا شد. پیش از ساعت تعطیلی مدرسه و اجرای مانور عبور از خط عابر پیاده توضیحات مختصری داده شد.

### ۶- دبستان پسرانه غلامزاده و گروه ورزشی سیمرغ
رویداد مانور حرکت امن در محدوده دبستان پسرانه غلامزاده با مشارکت گروه ورزشی سیمرغ و مسئولین مدرسه ساعت ۱۲:۴۵ اجرا شد. در این مدرسه نیز قبل از تعطیلی با دو کلاس مدرسه گفت‌وگوهایی در مورد خط عابر پیاده شد و دانش‌آموزان مانوری را در زمان فعالیت مدرسه با همکاری کادر مدرسه، بیرون از مدرسه اجرا کردند و به هنگام تعطیلی، مانور رویداد ایمن در محدوده مدارس در دو خط عابر پیاده روبروی در ورودی مدرسه برگزار شد. لازم به ذکر است موقعیت مدرسه غلامزاده بسیار آشفته و شلوغ است و ازاین‌رو ضرورت هدایت حرکت سواره بسیار اهمیت دارد که این اقدام با همکاری گروه سیمرغ به خوبی انجام گرفت.

### ۷- مدرسه خاطره رامش و کانون ناشنوایان بابل
رویداد مانور حرکت امن در محدوده مدرسه خاطره رامش با مشارکت کانون ناشنوایان بابل و مسئولین این مدرسه از ساعت ۱۱ صبح تا ظهر اجرا شد. تعدادی از اعضای کانون ناشنوایان بابل بنرهای خط‌کشی شده‌ای را از شهرداری تهیه کردند. همچنین در نتیجه رجوع به مرکز راهنمایی و رانندگی و گفتگو با کارشناس فرهنگ ترافیک پیرامون اهداف این رویداد، خواهان حضور ایشان همراه با خودرو پلیس و چراغ راهنمایی شدند. در روز و زمان مقرر برای برگزاری مانور حرکت امن، موارد درخواستی به جز خودرو پلیس و گشت ویژه موتوری به سبب نقص در سیستم استارت و پنچری در مدرسه حاضر بود. ابتدا گفت‌وگوی اولیه‌ای در مورد چگونگی عبور از بنر خط‌کشی شده با دانش‌آموزان و این‌که به‌راحتی می‌توانیم حوادث ناخوشایند را از خود دور کنیم شکل گرفت سپس کارشناس ترافیک از پرسش‌های آسان و کاربردی برای ارتباط بیشتر دانش‌آموزان با موضوع استفاده کرد. در مرحله بعد با هدف انگیزشی و ایجاد احساس مسئولیت و همکاری در دانش‌آموزان کارت‌های همیار پلیس اهدا شد و در نهایت دانش‌آموزان با والدین در چند نوبت با توجه به چراغ راهنما از محل خط کشی عابر پیاده عبور کردند. اجرای مانور حرکت امن در مدرسه خاطره رامش، به دلیل آن‌که بچه‌ها از شرایط بسیار ویژه‌ای برخوردارند و کنترل لحظه‌ای آنان دشوار و مستلزم وجود نیروهای متعدد است، فقط در محوطه حیاط مدرسه برگزار شد.

### ۸- مهدکودک فاخته و گروه کوهنوردی شقایق
رویداد مانور حرکت امن در محدوده مهدکودک فاخته با مشارکت گروه کوهنوردی شقایق و مسئولین مهدکودک فاخته ساعت ۱۲ تا ۱ ظهر اجرا شد. البته از ساعت ۱۰ صبح کادر آموزشی مهدکودک از طریق فعالیت‌های مختلف کودکان را با مفاهیم مرتبط با خط عابر پیاده آشنا کردند. اجراکنندگان رویداد باتوجه به موقعیت مهدکودک فاخته در چهارراه دانش و نبود خط عابر پیاده در آن قسمت برای اجرای این مانور خط عابر موقتی با استفاده از مقوا ساختند. خوشبختانه اجرای طرح بسیار مورد توجه کودکان قرار گرفت و بازخورد مثبتی از سوی والدین و افراد سواره داشت.

### ۹- مهدکودک بهارنارنج و جامعه کوهنوردی بابل و گروه کوهنوردی طبرستان جوان
رویداد مانور حرکت امن در محدوده مهدکودک بهارنارنج با مشارکت گروه کوهنوردی طبرستان جوان و جامعه کوهنوردی بابل و مسئولین مهدکودک بهارنارنج از ساعت ۱۰ صبح تا ۱ ظهر اجرا شد. ابتدا ضمن توضیح برنامه و اهداف کمپین برای مدیران و مربیان، با زبان ساده براى کودکان، در مورد رفتار صحیح و وظیفه‌ى عابران پیاده برای عبور از عرض خیابان و استفاده از خط عابر پیاده توضیح داده شد. در این رویداد ضمن تمرین مکرر حرکت امن از محدوده مهدکودک به‌صورت گروهى، همکاری مشتاقانه‌ی خانواده‌ها در عبور از عرض خیابان را نیز به همراه داشت.
### ۱۰- مهدکودک پروین و گروه فرهنگی ورزشی باران
رویداد مانور حرکت امن در محدوده مهدکودک پروین با مشارکت گروه فرهنگی ورزشی باران و مسئولین مهدکودک پروین از ساعت ۱۱ صبح تا ۱ ظهر اجرا شد.
