---
title: هم‌پیمایی من هم خط عابر پیاده را می‌خوانم
slug: hampeymaei
coverImg: /assets/img/posts/1/IMG_0790-1024x683.jpg
gallery: /assets/img/posts/1
---
ساعت ۶ عصر پنج‌شنبه ۱۸ شهریور ۹۵ شهروندان بابل و حامیان کمپین “من هم خط عابر پیاده را می‌خوانم”با هدف اعلام خواست عمومیِ حمایت از حق عابر پیاده گرد هم آمدند. این هم‌پیمایی از محل مخابرات مرکزی استان مازندران واقع در خیابان مدرس آغاز شد و در آن گروه‌های مردم‌نهاد و شهروندان شهر بابل حضور داشتند. حضور اقشار گوناگون از زن و مرد، پیر و جوان و کودک قابل توجه بود. ورزشکاران، کوهنوردان، هنرمندان و کنشگران زیست محیطی و مدنی حضوری چشمگیر داشتند.

از آن‌جایی که یکی از اهداف این اقدام جمعی معرفی کمپین به تمامی شهروندان بود، حاضران پلاکاردهایی را با عناوین” من هم خط عابر پیاده را می‌خوانم”، “من برای عابر پیاده می‌ایستم”، “من از خط عابر پیاده عبور می‌کنم”و … به همراه داشتند. جمعیتی بیش از ۴۰۰ نفر از دو پیاده­روی خیابان مدرس هم­پیمایی را شروع کردند و در سکوت و نظم خاص و بعد از طی مسافت یک و نیم کیلومتر به باغ ملی واقع در میدان هلال احمر رسیدند که در پایان به شکل تجمعی مقابل ساختمان شهرداری درآمد. استقبال شهروندان بسیار خوب و همراه با پشتیبانی تمامی نهادهای مسوول از جمله فرمانداری شهرستان، شهرداری، و راهنمایی و رانندگی این شهر بود.

![](/assets/img/posts/1/IMG_0780.jpg)
در این کمپین و هم پیمایی، ضمن معرفی پیشینه شکل­گیری کمپین”من هم خط عابر پیاده را می‌خوانم” توسط آقای علی طیبی، پیمان کمپین در حرکت سواره و پیاده به صورت جمعی خوانده شد. پیمان کمپین با خواندن ستاره قدسی و تکرار دسته جمعی حاضران، فضایی از تعهد و مسوولیت پذیری هم‌پیمانان کمپین را در فضای باغ ملی طنین‌انداز کرد. آقای علی داودی به نمایندگی از کمپین از تمامی سازمان‌های مردم‌نهاد و دستگاه‌ها و نهادهای مسوول، شهردار بابل آقای مهندس بیژنی، ریاست شورای شهر بابل خانم مرمر فیروزپور که در جمع حضور داشتند و از نمایندگان مجلس آقایان مهندس نیاز آذری و دکتر علی نجفی که پیام حمایت خود را اعلام کردند، قدردانی کرد. مهندس داودی از آقای احمد شعبانی­فر شناگر قهرمان نیز که برای ثبت رکورد ۱۳۰۰ کیلومتر شنا و در حمایت از کودکان کار تلاش بزرگی را آغاز کرد و در هم­پیمایی کمپین حضور داشت، سپاسگزاری کرد. شهردار در سخنان کوتاهی از برنامه های کوتاه مدت، میان مدت و دراز مدت شهرداری جهت بهبود زیرساخت‌های حرکت پیاده و پیگیری خواست کمپین در حمایت از حق عابر پیاده گفت و قول همه گونه اقدام و همکاری داد. در ادامه آقای علی طیبی در سخنان کوتاهی، اهداف کمپین را برشمرد و با اعلام نشانی وبسایت کمپین؛ www.khateaber.org ادامه دار بودن کمپین برای رسیدن به اهداف تاکید شده در کمپین را یادآوری کرد. در ادامه برنامه کمپین برای ۱۸ شهریور ۱۳۹۵ داوطلبان از گروه‌های همراه در ساعاتی بعد از غروب آفتاب این روز خط عابر روبروی مدرسه بنت الهدی در خیابان مدرس را برای حساس سازی در زمینه اهمیت امنیت خطوط عابر و توجه ویژه به آن در محدوده مدارس به رنگین کمان کودک تبدیل کردند. که این حرکت در بعد از ظهر روز بعد تکمیل شد.

![](/assets/img/posts/1/18Shahrivar95-03.jpg)
